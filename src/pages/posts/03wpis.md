---
title: "Nici"
date: "2020-06-26"
author: luvencedus
image: "../../images/licowki.jpg"
tags:
  - colgate
  - nici
---

Licówki to uzupełnienie protetyczne pokrywające wargową lub policzkową powierzchnię naturalnych zębów. W ostatnim czasie stosuje się również „nakłado-licówki”, pokrywające powierzchnię żującą.

Wskazania do stosowania licówek:

- niewielkie defekty na powierzchni zdrowych zębów,
- zmiana koloru, kształtu i w niewielkim stopniu ustawienia zębów
- hipoplazja szkliwa (przy bardzo zaawansowanej hipoplazji wskazane jest wykonanie korony),
- przebarwienia potetracyklinowe, pourazowe, fluoroza,
- złamania zębów,
- zamykanie diastem
- niestetyczne wypełnienia.

Nie we wszystkich przypadkach licówki mogą być zastosowane, wśród przeciwwskazań wymienia się:

- złą higienę jamy ustnej (brak krwawienia dziąseł),
- zniszczenie poddziąsłowe zęba filarowego,
- obecność rozległych wypełnień (udowodniono, że jeśli granica preparacji - czyli granica łączenia licówki z zębem, przebiega w miejscu istniejącego wypełnienia kompozytowego, to czas użytkowania licówki może być krótszy),
- przeciwwskazania względne: parafunkcje (np. obgryzanie paznokci), bruksizm (po szynoterapii i fizjoterapii możliwe jest założenie licówek + szyna nazębna na noc)
- zgryz głęboki (czyli w uproszczeniu zbyt duże zachodzenie górnych zębów na dolne)
- brak stabilności okluzyjnej (spowodane np. wadami ortodontycznymi),
- nierealne oczekiwania pacjenta,
- osoby poniżej 16 roku życia.

Obecnie licówki wykonuje się z ceramiki lub kompozytu, tymczasowe wykonuje się również z akrylu.

Ceramika:

- idealna estetyka,
- bardzo trwałe (wg Friedmann’a: 93% założonych licówek funkcjonowało przez 15 lat)
- jest biokompatybilna - dobrze tolerowana przez dziąsła,
- jest mniej podatna na przebarwienia i adhezję płytki nazębnej niż kompozyt
- ceramika jest bardzo twarda, przez co jest krucha
- bardzo często nie da się naprawić uszkodzonej licówki lub jest to bardzo trudne
- ceramika jest twardsza od szkliwa przez co może ścierać przeciwstawne zęby,
- cena jest różna w zależności od rodzaju wykorzystywanego materiału i metody wykonania pracy, waha się od 1200zł do 2000zł

Kompozyt:

- bardzo dobra estetyka,
- jest elastyczny - ma większą wytrzymałość na zginanie, naprężenia, napięcia (wskazany u osób z bruksizmem)
- są mniej inwazyjne - wymagają mniej szlifowania zębów albo w ogóle nie wymagają szlifowania (licówki non-prep), z tego względu polecane są u osób młodych
- jest bardziej podatny na przebarwienia (wymagane regularne kontrole i ewentualne korekty, ponowne polerowanie)
- trwałość wynosi 5-8 lat (aczkolwiek brałam udział w szkoleniu, na którym pani doktor mówiła, że prawidłowo wykonane prace z dobrego materiału, regularnie kontrolowane, wytrzymują 15 lat),
- łatwe w naprawie
- licówki kompozytowe są kilka razy tańsze od ceramicznych - ich cena w zależności od stosowanego materiału i gabinetu, waha się w granicach 300-800zł.

Trwałość licówki zależy od wielu czynników:

- materiału z jakiego jest wykonana,
- umiejętności lekarza wykonującego,
- poprawności wykonania,
- regularnej kontroli,
- higieny jamy ustnej pacjenta (wymagana jest idealna higiena).

Licówki ceramiczne w systemie E-max - są najczęściej wybierane. System ten wykorzystuje ceramikę szklaną wzmacnianą dwukrzemianem litu (IPS Empress 2), charakteryzuje się wyższą wytrzymałością mechaniczną, trwałością i odpornością na uszkodzenia, idealną szczelnością, a także wyśmienitą estetyką. Standardowo grubość licówki wynosi 0.5-1mm. Wymagają one oszlifowania zębów (utrata nawet do 30% tkanek zęba), aby zrobić miejsce na ceramikę. Z tego względu są przeciwwskazane u osób młodych.
W systemie tym ceramika może być przetwarzana w tradycyjnej technologii tłoczenia w laboratorium albo w technologii CAD/CAM (możliwość wykonania licówki na jednej wizycie na miejscu w gabinecie. Najpierw skanuje się uzębienie cyfrowym skanerem, następnie wykonywany jest komputerowy projekt, na podstawie którego z bloczku materiału frezarka wycina licówkę).
Standardowe licówki są wskazane gdy wymagana jest korekta silnych przebarwień (niepoddających się wybielaniu), zmiana koloru, kształtu czy położenia (w przypadku zrotowanych zębów) zęba, gdy w zębach obecne są nieestetyczne wypełnienia (po odpowiedniej preparacji można je przykryć licówką).
Czas wykonania to ok. 2h. Cena różni się pomiędzy gabinetami - 1400-1800zł.

Dzięki właściwościom ceramiki E-max można wykonywać ultra cienkie licówki - 0.2-0.3mm (potocznie zwane "chipsami"). Dzięki temu można je założyć na nieoszlifowane zęby (tzn. licówki non-prep) lub oszlifowane w minimalnym stopniu. Badania dowodzą, że im cieńsza licówka tym lepsze i trwalsze jest jej połączenie z zębem.
Tym rodzajem licówek można korygować niewielkie przebarwienia (zmiana o 1 odcień uzębienia wymaga zastosowania warstwy grubości 0.2mm, Przy samej korekcie koloru, aby ograniczyć ilość zeszlifowanych tkanek, można przed założeniem licówki wybielić zęby, co pozwoli uzyskać jaśniejszy kolor przy cieńszej licówce) - są dedykowane szczególnie po leczeniu ortodontycznym, a także można zamykać diastemy lub dokonywać korekt niewielkich defektów kształtu czy koloru.
Ich cena jest bardzo wysoka - 1700-2000zł.

Jeśli chodzi o licówki kompozytowe to możemy je wykonać metodą bezpośrednią (w ustach pacjenta: bonding - czyli warstwowe nanoszenia materiału kompozytowego na pow. zęba; flow injection technique - wykonuje się klucz silikonowy i wykorzystuje płynny kompozyt) lub pośrednią (przez technika w laboratorium lub w systemie CAD/CAM).

Bonding jest najtańszym (ok. 200-400zł) i najszybszym rozwiązaniem - cała procedura wykonywana jest na jednej wizycie. Nazwa wywodzi się od metody łączenia materiału kompozytowego z zębem. Połączenie te wykorzystuje siłę adhezji. Dzięki temu zabiegowi możliwe jest wyleczenie drobnych ubytków i odbudowa utraconych tkanek, maskowanie drobnych przebarwień, usunięcie diastemy czy korekta kształtu przednich zębów.
Zabieg ten polega na warstwowym nakładaniu materiału kompozytowego (czyli standardowego materiały wykorzystywanego do wykonywania plomb). Nowoczesne kompozyty charakteryzują się wysoką estetyką (możliwość idealnego odwzorowania naturalnych cech uzębienia, takich jak: opalescencja, przezierność, obecność mamelonów itd.) i szeroką gamą barw, dzięki czemu można dobrać kolor idealnie pasujący do uzębienia lub pod wymagania pacjenta. Doskonale przylega do szkliwa, a zęby nie wymagają wcześniejszego szlifowania lub wymagają w minimalnym stopniu. Po wymodelowaniu licówki, całość się bardzo dokładnie poleruje (gładka powierzchni jest mniej podatna na adhezję płytki nazębnej, drobnoustrojów i przebarwienia).

Inną techniką wykonywania licówki bezpośrednio w ustach jest technika flow injection. Jest to technika mało inwazyjna, ponieważ najczęściej nie wymaga szlifowania zębów. Od pacjenta pobiera się wyciski i na ich podstawie odlewa modele. Na modelu technik tworzy wzór pracy, którą odwzorowuje za pomocą szyn silikonowych. Szyny te mogą obejmować kilka zębów, co umożliwia jednoczesną ich odbudowę. Dzięki tym szynom, lekarz może przenieść do jamy ustnej dokładnie taką samą pracę jaką wykonał technik w laboratorium. W szynach tych są otwory, przez który wprowadza się płynny kompozyt, polimeryzuje się go światłem, a następnie dokonuje się niezbędnych korekt i poleruje.
Całą procedurę wykonuje się na 2 wizytach. Cena tak wykonanej licówki to 500-700zł.

Możliwe jest także wykonanie licówek z kompozytu w systemie CAD/CAM, ich cena jest wyższa - 600 - 700zł. Tak samo jak w przypadku ceramiki, cyfrowym skanerem skanuje się uzębienie, wykonuje się na komputerze projekt pracy (który uzgadnia się z pacjentem, przy okazji pacjent może zobaczyć planowany efekt końcowy) i frezarka wycina projekt z bloczku materiału. Wszystko można wykonać na 1 wizycie.

Licówki kompozytowe wykonywane są również przez techników w laboratorium. Ich cena również jest wyższa i oscyluje w granicy 600-900zł. Zarówno licówki wykonane w systemie CAD/CAM jak i w laboratorium, cechują się większą trwałością i wytrzymałością.

Po wykonaniu licówek powinno się wykonać kontrolę po kilku dniach - czy licówka prawidłowo się zintegrowała, czy nie występuje stan zapalny dziąseł ani żadne inne nieprawidłowości. Raz na dwa lata powinno się profilaktycznie wykonać zdjęcie pantomograficzne.

Pierwsze zdjęcie przedstawia licówki porcelanowe wykonane w systemie E-max
